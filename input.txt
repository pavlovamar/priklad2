Mars Reconnaissance Orbiter (zkráceně MRO) je družice, která slouží k průzkumu planety Mars. Jejím hlavním cílem je hledání důkazů dlouhodobého výskytu vody na povrchu planety. Přípravy pro tuto misi začaly již v roce 2003. Do vesmíru byla vypuštěna dne 12. srpna 2005 z kosmodromu Kennedy Space Center, který se nachází na mysu Canaveral na Floridě. Cesta ze Země k Marsu jí trvala přibližně sedm měsíců, a tak se 10. března 2006 dostala na oběžnou dráhu kolem Marsu a je na ní tím pádem již více než 16 let. [1]
Pro udržení družice na marťanské dráze musela MRO zpomalit z původních 3 000 m/s o cca 1 000 m/s. Tím se dostala na eliptickou oběžnou dráhu, přičemž v jejím nejbližším bodě byla od Marsu vzdálena 300 km, v nejvzdálenějším 45 000 km a celková doba oběhu trvala kolem 35 hodin. [2] 
Následně došlo k procesu zvanému aerobraking neboli brzdění odporem atmosféry, který trval okolo šesti měsíců. Tento proces měl několik různých fází, během nichž docházelo ke změně periapsidy, apoapsidy a také výšky družice. Periapsida je místo na oběžné dráze družice, které je Marsu nejblíže, a naopak apoapsida je bod na oběžné dráze nejdále od Marsu. Provozní výška družice byla stanovena podle požadované hustoty atmosféry. Výsledkem tohoto procesu bylo zkrácení doby oběhu družice na dvě hodiny a změnění tvaru oběžné dráhy na skoro kruhovou. Tato oběžná dráha je vhodnější pro vědecké operace než byla ta předchozí a je ideální pro provádění vysoce detailních pozorování povrchu Marsu. [3]
Vědecké operace mohly začít až po sluneční konjunkci, při které se Slunce dostalo mezi Mars a Zemi a došlo tak k dočasnému omezení komunikace. V tomto období došlo na Zemi k nakonfigurování družice a rozmístění přístrojů na ní (např. SHARAD a CRISM). Všechny přístroje provedly počáteční pozorování povrchu, aby ověřily režimy pozorování, kvalitu obrazu a výkon zpracování. Po solární konjunkci mohla tedy v listopadu 2006 začít primární vědecká fáze, která měla v plánu trvat alespoň jeden marťanský rok, což jsou přibližně dva pozemské roky. Její konec nastal při začátku další sluneční konjunkce v listopadu 2008. [4]
Již v polovině března 2008 se pomocí MRO podařilo získat více než 50 TB dat, což je více než ze všech předchozích misí dohromady [4]. Dodnes se pomocí mise nasbíralo již skoro 440 000 TB dat [6]. 
